<!DOCTYPE HTML>
<html lang="pl">

<head> 
    <meta charset="utf-8">
        <title>Bema pamięci żałobny rapsod</title>
        <link href="https://fonts.googleapis.com/css?family=Noto+Sans:400,700|Sen:400,700&display=swap&subset=latin-ext" rel="stylesheet">
        <link rel="stylesheet" href="style.css">   
</head>

<body>
    <section class="text">
    <h1>Bema pamięci żałobny rapsod</h1>

    <div class="content">
    <p class="first">
        I
    — Czemu, cieniu, odjeżdżasz, ręce złamawszy na pancerz,
    Przy pochodniach, co skrami grają około twych kolan? —
    Miecz wawrzynem zielony, gromnic płakaniem dziś polan,
    Rwie się sokół i koń twój podrywa stopę jak tancerz.
    — Wieją, wieją proporce i zawiewają na siebie,
    Jak namioty ruchome wojsk, koczujących po niebie.
    Trąby długie we łkaniu aż się zanoszą i znaki
    Pokłaniają się z góry opuszczonemi skrzydłami,
    Jak włóczniami przebite smoki, jaszczury i ptaki,
    Jako wiele pomysłów, któreś dościgał włóczniami…
    </p>
    <p class="second">
    II
    — Idą panny żałobne: jedne, podnosząc ramiona
    Ze snopami wonnemi, które wiatr w górze rozrywa,
    Drugie, w konchy zbierając łzę, co się z twarzy odrywa,
    Inne, drogi szukając, choć przed wiekami zrobiona…
    Inne, tłukąc o ziemię wielkie gliniane naczynia,
    Czego klekot w pękaniu jeszcze smętności przyczynia.
    </p>   
        
    <p class="third">
    III
    Chłopcy biją w topory, pobłękitniałe od nieba,
    W tarcze, rude od świateł, biją pachołki służebne,
    Przeogromna chorągiew, co się wśród dymów koleba,
    Włóczni ostrzem o łuki, rzekłbyś, oparta pod-niebne…
    </p>
    
    <p class="fourth">
    IV
    Wchodzą w wąwóz i toną… wychodzą w światło księżyca
    I czernieją na niebie, a blask ich zimny omusnął
    I po ostrzach jak gwiazda spaść niemogąca prześwieca.
    Chorał ucichł był nagle i znów jak fala wyplusnął…
    </p>
    <p class="fifth">
    V
    Dalej — dalej — aż kiedy stoczyć się przyjdzie do grobu
    I czeluście zobaczym czarne, co czyha za drogą,
    Które aby przesadzić, ludzkość nie znajdzie sposobu,
    Włócznią twego rumaka zeprzem, jak starą ostrogą…
    </p>
    <p class="sixth">
    VI
    I powleczem korowód, smęcąc ujęte snem grody,
    W bramy bijąc urnami, gwizdając w szczerby toporów,
    Aż się mury Jerycha porozwalają jak kłody,
    Serca zmdlałe ocucą, pleśń z oczu zgarną narody.
. . . . . . . . . . . . . . . .

Dalej — dalej — —
    </p>
</div>
</section>

</body>


</html>